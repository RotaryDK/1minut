# Velkommen til 1 Minut om Rotary

## Forord
v/PDG Jens Erik Rasmussen, redaktør af 1 minut om Rotary.

Vor nationalfilosof Søren Kierkegaard har blandt meget andet fornuftigt sagt "Livet må forstås baglæns, men må leves forlæns". Ud over citatets positive opfordring til at leve livet mens det finder sted, ligger der også i citatet at man for at forstå meningen undertiden må se tilbage og lede efter erfaringer og mønstre for at forstå nutiden – og sig selv.

På den måde minder Rotary en del om livet og man kan – med respektfuld credit til Kierkegaard – uden problemer erstatte ordet livet med ordet Rotary i citatet. Man kan sagtens ”leve Rotary” lige mens det sker, på det enkelte klubmøde. Men forståelsen for vores store og komplekse organisation, bliver langt større hvis man giver sig tid til at grave lidt dybere ned i hvorfor tingene er som de er. Hvorfor vi i Rotary gør som vi gør. Dermed vokser nemlig også det udbytte vi som medlem får af de mange timer vi bruger på Rotary i løbet af vort medlemskab. 

Som en værdibaseret organisation er Rotary også bygget op om og knyttet sammen af historier, sagn og traditioner; storytelling. Historien om hvorfor og hvordan Paul Harris startede Rotary er nogenlunde velkendt. Men tag historien om Firepunktsprøven for eksempel. Prøven som den er, forstås langt bedre hvis man forstår hvordan den blev til – helt uden for Rotarys verden. Rundt omkring ligger der mængder af andre lige så interessante historier og fakta, som kan forklare hvorfor Rotary leves som det gør.

I tidligere tider da al kommunikation var analog, foregik formidlingen af Rotaryhistorien ved et mødepunkt kaldet Rotarybelæring. På et tidspunkt blev belæring imidlertid noget negativt og man stoppede. Heldigvis er der fra medlemmerne i de senere år kommet en større interesse for disse historier. 1 minut om Rotary er skabt for at prøve at formidle den del af Rotarys rutiner og fænomener som typisk ikke berøres ved det enkelte klubmøde, i en form så de netop kan klemmes ind i programmet for et typisk Rotarymøde. 

Opfordringen er derfor at klubben på samme måde som med 3 minutter udpeger et medlem til på et møde at storytelle med en historie fra 1-minuts biblioteket. 

God fornøjelse!