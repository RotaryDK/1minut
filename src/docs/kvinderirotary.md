# Kvinder i Rotary

![Kvinder i Rotary](images/kvinderirotary.jpg){class="shadow-longer"} 

!!! note "1 minut om Rotary er..."

    Alt om Rotary fortalt i små bidder, der kan læses op på et par minutter ved et Rotarymøde.
    
    Historierne tilstræber at komme hele vejen rundt om Rotary: vores historie, Rotary  basics, organisationen, The Rotary Foundation, Rotarys programmer, partnere og vigtige begivenheder.
    
    Serien er udarbejdet af Uddannelsesudvalget i Rotary Distrikt 1470 i 2020/21
    
    Redaktør: 
    Jens Erik Rasmussen, dg1470-1213@rotary.dk


<a href=https://1minut.rotary.dk/pdf-versioner/1_minut_om_Rotary_Kvinder_i_Rotary.pdf target=_blank>PDF version kan downloades ved at klikke her</a>


Rotary kunne først i 1989 optage kvinder, men siden Rotary fødtes har der været adskillige forsøg på at åbne organisationen for kvinder. I perioden 1910-1920 fandtes der mindst to klubber i USA, som kun optog kvinder. Et medlem fra en af disse rettede ved Convention i 1912 en appel til forsamlingen om at tillade medlemskab for kvinder. Emnet blev diskuteret, men faldt – stort!


Ironisk nok beskrev vedtægterne for **Chicago Club No. 1** medlemmerne som personer og ikke som mænd. I 1921 blev ordlyden ændret til ”En Rotaryklub består af mænd….”, måske i et forsøg på at stoppe de mange ændringsforslag. I 1923 afsendte Rotaryklubben i Manchester, UK et forslag om at etablere en separat klub for kvinder i byen. Anmodningen blev – ligesom de tidligere – afvist af Rotary International, men denne afvisning ledte dog til **stiftelsen af Inner Wheel**, der den dag i dag kun optager kvinder. 


Først i 1977 sker der det, som - ad omveje - kan siges at være den direkte vej til åbningen: Rotaryklubben i Duarte, Californien optog ved dens 25-års jubilæum tre kvinder. Det resulterede i at RI i 1978 ekskluderede klubben begrundet med at den arbejdede mod vedtægterne. Klubben lod sig dog ikke sådan kue. Den ændrede navn til Eks-Rotaryklubben i Duarte og anlagde samme år sag imod RI ved Californiens Højesteret. 


Sagen kom først for retten i 1983 og dommen gik klubben imod. Duarteklubben sundede sig nu i tre år, hvorefter den gik til en appeldomstol. Den gav klubben medhold, hvilket så fik RI til at gå ind i sagen og appellere kendelsen tilbage til Højesteret. Men dér havde man jo allerede behandlet sagen og afviste genbehandling. Det fik så RI til at gå til USA’s Højesteret. I marts 1987 bekræftede Højesteret Appelrettens afgørelse og afgjorde dermed at Rotary **ikke kunne diskriminere** medlemmer på grundlag af køn. 


Denne afgørelse blev ved **Council on Legislation i 1989** indarbejdet i RI’s grundlov og vedtægter. Kvindeligt medlemskab i Rotary var en realitet. De første kvinder i Rotary i Danmark blev iflg. www.rotary.dk optaget i den nu lukkede Ballerup Sct. Jakob Rotary Klub allerede fra 1/7 1989. Det gik langsomt i starten og først i 1996 var man oppe på 100 kvindelige med-lem¬mer i hele Danmark!


Og lige som der trods ændringerne fortsat er klubber, der kun optager mænd, er der tilsvarende klubber, der kun optager kvinder. Dog så vidt vides ingen i Danmark.


[Læs mere om kvinder i Rotary](https://rotarywomen.org.au/){ .md-button .md-button--primary }